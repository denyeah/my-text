璜溪书院记  曾昺
璜溪书院，为柳公仲涂建也。宋端拱间，公来刺全州，筑室读书于山中。嘉定八年，郡守林巴山即其地为读书堂。宝庆三年赐额曰“清湘书院”。江南归版图，修创如故，实为先圣燕居之所，而旁为柳侯立祠。元统元年，杨公廷镇撤而新之，学宾邓华夫实相其役，载新柳侯之像，而旧像无所于舍，乃迎以归于所居璜溪之地，筑室而奉安之，故呈曰璜溪书院也。璜溪发源于高山，萦回演迤，远赴于灌阳之会湘桥。溪之左右若堵墙，故即其地而营筑焉。其屋为梁者三，为楹者六十有余。正堂以贮先圣遗像之碑，瞻敬其所由始也。柳侯旧像居房之右，而东向厌于所尊也。华夫之大父曰宁民，习《春秋》，以恩科调横州司户参军，乃为新像居房之左而向西，谓其尝被斯文之泽，知仰柳侯之风，而今祀侯于其地，故使为主而面之也。华夫用意深远，然其功亦勤矣。余有感焉。华夫创谋于元统之癸酉，暨至于是甲申，余随府判顾公用之，以公委至其地，犹未及建也。余喜其幽胜，徘徊久之。且力赞其毋后时而早为。又二年，丙戊春，余再访焉，始立外门。华夫欲余豫记之。余谓之曰：书院成，游观者必众，其名将与柳山并传，岂无宗公钜卿为君记之者？华夫辄怅然而止。是秋八月落成，而予以其腊更代，今犹未去，竟执笔得偿所愿。因知事之成否，人之去留，各有其时，不先后而适相合焉，其数盖前定也。则凡士之处事，凡未来者，何必役智虑而预计之哉？
